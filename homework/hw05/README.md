# Zadání #

Úkolem je realizovat třídu, která usnadní agendu organizace anonymizovaných testů.

Každý student ČVUT má přidělené unikátní celé číslo. Toto číslo jej jednoznačně reprezentuje, jméno a příjmení mohu mít duplicity. Každý student má kartu ČVUT (ISIC), karta má přidělený svůj identifikátor (pro jednoduchost řetězec z čísel a písmen). Jeden student může mít více karet (např. pokud kartu ztratí).

Při organizaci testu přijde student a zaregistruje se na daný test pomocí své karty. Následně je test opraven a pomocí čísla studenta je pro test vloženo jeho hodnocení. Třída dále bude poskytovat rozhraní pro zjištění výsledků a zjištění registrovaných studentů, kterým ještě nebylo vloženo hodnocení. Celé rozhraní třídy CExam je:

- implicitní konstruktor
  - vytvoří prázdnou instanci třídy.
- metoda Load
  - načte ze zadaného vstupního streamu seznam studentů a jejich karet. Parametrem metody je otevřený vstupní stream. Ve streamu jsou data o studentech uložena v textové formě, každý řádek popisuje jednoho studenta. Řádek má strukturu:
  `id_studenta:jméno_a_příjmení:identifikátor_karty, identifikátor_karty, ...`
  
  - Id studenta je celé kladné číslo, musí být unikátní. Jméno a příjmení je řetězec tvořený písmeny, čísly a mezerami. Může se opakovat. Identifikátory karty jsou řetězce tvořené písmeny a čísly, jsou oddělené čárkami a případně i mezerami před/za identifikátorem karty. Identifikátory karty musí být opět unikátní (přes všechny identifikátory karet).

  - Metoda Load načte tyto údaje a uloží si je do svých struktur. Pokud narazí na chybu (opakující se id studenta/karty), metoda nebude nic ukládat a vrátí false. Pokud je vstup bez chyb, metoda uloží přečtené údaje a vrací true.

- metoda Register (card, test)
  - metoda zaregistruje studenta identifikovaného pomocí karty na zadaný test. Vrací true pro úspěch, false pro selhání (student se na daný test již registroval, neznámá karta).
- metoda Assess ( student, test, res )
  - metoda zapíše výsledek pro studenta zadaného id na zadaném testu. Vrací true pro úspěch, false pro selhání (student nebyl na daný test registrován, neznámý student, student byl již z daného testu hodnocen).
- metoda ListTest (test, sortBy)
  - metoda zjistí seznam všech studentů, kteří mají ohodnocený zadaný test. Zjištěný seznam vrací jako návratovou hodnotu. Struktury CResult budou ve vráceném seznamu seřazené podle zadaného kritéria (viz konstanty v deklaraci třídy): SORT_RESULT (podle výsledku sestupně), SORT_NAME (podle jména studentů vzestupně), SORT_ID (podle ID studentů vzestupně) a SORT_NONE (podle pořadí ve kterém byly testy ohodnocené). Pokud samotné kritérium (počet bodů, jméno) nestačí, použije se při řazení pořadí ohodnocení testů jako druhý klíč (např. při řazení podle počtu bodů - pokud mají dva testy stejné hodnocení 50 bodů, pak bude v seznamu dříve ten, který byl dříve ohodnocen pomocí Assess).
- metoda ListMissing (test)
  - metoda vrátí množinu se ID studentů, kteří daný test psali (byli registrováni), ale zatím nemají test ohodnocený.

Při implementaci využijete připravenou strukturu CResult. Tato struktura pouze zabaluje složky popisující jeden test jednoho studenta. Struktura je implementovaná v testovacím prostředí. Pro lokální testování je k dispozici v bloku podmíněného překladu. Ponechte deklaraci této struktury bez úprav a nechte ji v bloku podmíněného překladu. Úpravy této struktury a její případné umístění mimo blok podmíněného překladu nejspíše povedou k chybě při kompilaci na Progtestu.

Odevzdávejte zdrojový kód s implementací třídy CExam. Za základ implementace použijte přiložený soubor s deklarací metod a se sadou základních testů.

Při implementaci můžete/musíte využít kolekce z STL. Není ale rozumné na všechny vnitřní struktury používat kolekci vector.